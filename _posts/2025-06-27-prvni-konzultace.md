# První konzultace

Dnešek je den, kdy se můj sen o studiu na dánském gymnáziu konečně začal zhmotňovat. Dnes jsem se svou mamkou absolvoval konzultaci s Davidem Guľašem – majitelem agentury Střední v Dánsku – který nám vyložil naše možnosti. Představil nám celkem 5 dánských škol, specifika každé, obecný styl výuky v Dánsku a vyzkoušel si mou úroveň mluvené angličtiny.

Po konci této 50minutové schůzky jsme se jali rozhodovat, která škola by byla nejvhodnější. Po zvážení všech kritérií padla první volba nakonec na státní gymnázium ve Strueru; jako záložní variantu jsme si chovali gymnázium města Grenaa. Mezi výhody struerského gymnázia patří skutečnost, že bych byl na svém pokoji na internátě sám (což jiná škola nenabízí). Stejně jako ostatní školy tam také budu dostávat 5 jídel denně, 7 dní v týdnu.

Bylo několik možností ohledně toho, kdy a na jak dlouho bych do Dánska jel. Dosud jsme za nejpravděpodobnější variantu považovali odjezd v sextě (na program Pre-IB) s tím, že bych se na studium IB vrátil do své české školy. Po konzultaci a seznámení se se zkušenostmi jsme na toto zcela změnili názor – ukázalo se, že program Pre-IB je nejspíše určen spíše pro lidi, kteří neovládají dobře angličtinu a potřebují se na IB připravit z jazykového hlediska. To jsme v mém případě označili za nepotřebné a dále jsme se zaměřili pouze na IB.

Co se týče IB studia, je zde vícero možností. Ze začátku jsme se – v souladu s radami české školy – snažili zamezit tomu, abych poslední ročník před maturitou studoval v zahraničí, jelikož nám bylo řečeno, že bych pak vlastně neměl dokončenou českou maturitu. Na podobný problém jsme narazili, když jsme zvažovali, že bych si středoškolské studium o rok zkrátil (tj. na IB bych nastoupil místo septimy už v sextě) – také bych neměl dokončenou maturitu. Jako jediná možnost tedy zbývalo jednoroční studium IB1 v septimě.

Po chvíli vyhledávání jsme ale zjistili, že informace s maturitou nebyla docela pravdivá – od 1. března 2025 platí, že IB diplom je s českou maturitou rovnocenný a stačí jej pouze na nejbližším krajském úřadě za malý správní poplatek nostrifikovat. Do hry tedy začíná vcházet podstatně více podstatně zajímavějších variant – mezi nimi např. dvouleté studium septima–oktáva či naprosto nejzajímavější studium sexta–septima. Obě varianty by znamenaly, že bych svou školu opustil dříve a hlavně se tam již nikdy nevrátil. Druhá ze zmíněných variant by pak dokonce znamenala, že bych na vysokou školu šel dokonce o rok dříve. Menší zádrhel se bohužel objevuje u školy v městě Grenaa – ze dvou škol, které prošly sítem, nepovoluje předčasný nástup do IB. 

Se svým rozhodnutím – Struer jako primární volba, Grenaa jako záloha; nejlépe sexta–septima, když to nevyjde, tak příští rok – a prosbou o pokus o vyřízení předčasného nástupu na IB i na gymnáziu Grenaa, které to oficiálně neumožňuje, jsme napsali e-mail panu Guľaši. Do jeho odpovědi už zbývá se jen těšit, nervovat a vyhledávat informace o Strueru a tamním gymnáziu.
